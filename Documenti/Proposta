### Studente proponente

S284429 Ghigo Mattia

### Titolo della proposta

Applicazione per la creazione di un itinerario turistico nella città di Torino

### Descrizione del problema proposto

Il problema riguarda la creazione di un itinerario nella città di Torino. Partendo da un albergo, scelto in funzione di quelli presenti all’interno di una lista creata in base alle richieste dell’utente, l’applicazione creerà un cammino passante tra vari punti di interesse (quali possono essere chiese, monumenti, teatri e molto altro) che rispetti i filtri inseriti ed altri vincoli preimpostati (ad esempio per evitare un elevato quantitativo di luoghi dello stesso genere). 

### Descrizione della rilevanza gestionale del problema

Dal punto di vista gestionale, l’applicazione creata potrà risultare utile alle aziende operanti nel settore turistico, che grazie ad esso, potranno minimizzare il tempo necessario per la programmazione di un itinerario e massimizzare così i profitti, potendo soddisfare un numero di clienti più elevato. Inoltre, risulterebbe utile anche al singolo utilizzatore, che non dovrà ricercare su decine di siti differenti che cosa vedere, quando e come. Per quanto riguarda la pianificazione di un viaggio, infatti, è spesso difficile scegliere con cura i luoghi di interesse, dato che, la posizione dell’albergo influisce sui luoghi visitabili.

### Descrizione dei data-set per la valutazione	

I data-set utilizzati nel progetto derivano dal sito “aperTO”, ovvero il portale del Comune di Torino contenente diversi dati riguardanti la città, e dall’associazione “i love toret”, che si occupa della tutela e della valorizzazione dei toret, le fontanelle verdi con testa di toro tipiche di Torino.
Riporto di seguito la lista dei database utilizzati con relativi link:
alberghi (http://aperto.comune.torino.it/dataset/alberghi-2020)
chiese (http://aperto.comune.torino.it/dataset/chiese-e-altri-luoghi-di-culto)
luoghi storici (http://aperto.comune.torino.it/dataset/luoghi-storici)
musei (http://aperto.comune.torino.it/dataset/musei)
teatri (http://aperto.comune.torino.it/dataset/teatri)
toret (database condiviso dallo staff di “i love toret”, https://ilovetoret.it/api)
I data-set relativi ai luoghi da visitare potrebbero venire uniti, al fine di creare un unico database complessivo contenente tutti i luoghi di interesse, riporterebbe un attributo aggiuntivo che specifica la classe di appartenenza (chiese, luoghi storici, musei, teatri e così via) per un migliore filtraggio.
Verrebbero aggiunti, a mano, altri luoghi particolari che meritano di essere citati. Inoltre, verrebbe effettuato un attento controllo, al fine di eliminare tuple superflue (come, ad esempio, nel database relativo agli alberghi, dove sono presenti strutture fuori Torino), completare i campi lasciati vuoti (in alcuni casi, ad esempio, non sono presenti le informazioni relative alle coordinate, campo molto utile per la creazione del grafo) ed altre piccole migliorie utili (quale, ad esempio, la durata di visita del luogo, rintracciata sul web).

### Descrizione preliminare degli algoritmi coinvolti	

Innanzitutto, mediante un algoritmo di ricerca, il software genererà una lista di alberghi che rispetti le preferenze espresse dall’utente, ad esempio il budget, le stelle dell’albergo, se è permesso l’ingresso ai cani e così via. Successivamente alla selezione dell’albergo, sarà possibile selezionare delle preferenze per la futura creazione dell’itinerario (livello di gradimento delle tipologie di luogo, tempo massimo di cui si dispone), a scelta avvenuta un algoritmo creerà un grafo tenendo conto dell’hotel e dei luoghi che rispettano i filtri. Il grafo generato avrà come vertici i luoghi visitabili e l’albergo (che sarà il punto di partenza, e di arrivo, dell’itinerario), e come archi i tragitti da un luogo ad un altro, pesati in base al tempo di spostamento tra i due vertici, calcolato tramite le coordinate (la velocità di spostamento da un luogo a quello successivo dipenderà dalla distanza tra essi, luoghi vicini saranno raggiungibili a piedi, per luoghi più distanti, invece, si potrà prendere uno dei molti mezzi pubblici disponibili per la città). Infine, tramite un algoritmo ricorsivo, si calcolerà l’itinerario migliore, ovvero quello con il maggior numero di luoghi che rispettino le scelte dell’utente. 

### Descrizione preliminare delle funzionalità previste per l’applicazione software	

L’utente avrà a disposizione un’interfaccia dove dovrà effettuare delle scelte, in funzione delle quali verrà popolata una tendina contenente gli alberghi disponibili per la selezione. Successivamente si abiliteranno ulteriori campi per il filtraggio dei luoghi di interesse che si intende visitare, oltre ad un campo che permetta di inserire il tempo a disposizione per il tour. A scelte effettuate, verrà visualizzato l’elenco rappresentante l’itinerario, in un’area testuale, con tutte le informazioni necessarie.

